Главная » News » Στερλίνα και Brexit φοβίζουν τους Βρετανούς τουρίστες Στερλίνα και Brexit φοβίζουν τους Βρετανούς τουρίστες Τρίτη, 8 Νοέμβριος, 2016 - 11:15 
Μοιρασμένα είναι τα μηνύματα που έρχονται από τη βρετανική τουριστική αγορά όσον αφορά τις πρώτες πωλήσεις πακέτων τη σεζόν που έρχεται, καθώς ναι μεν οι ελληνικοί προορισμοί εξακολουθούν να συγκεντρώνουν τις προτιμήσεις των Άγγλων τουριστών, όμως οι φόβοι για μείωση της καταναλωτικής τους δύναμης λόγω του Brexit επιτείνουν το αίσθημα της διστακτικότητας στην ολοκλήρωση της κράτησης. Το κλίμα στην έκθεση τουρισμού World Travel Market 2016 που ξεκίνησε χθες στο Λονδίνο- και στην ουσία αποτελεί το πρώτο κρας- τεστ για τις κρατήσεις της επόμενης χρονιάς- χαρακτηρίζεται από παράγοντες του κλάδου "συγκρατημένο”. Τα αρχικά στοιχεία δείχνουν πως υπάρχει μια μικρή αύξηση στην ζήτηση από τη βρετανική αγορά. Επιχειρηματίες του κλάδου σημειώνουν πως αν και ακόμη είναι πρώιμη η εξαγωγή περισσότερων συμπερασμάτων για το πως θα κινηθούν οι πωλήσεις πακέτων τους επόμενους μήνες και πιο συγκεκριμένα μέχρι το Φεβρουάριο, όταν πραγματοποιείται ο μεγαλύτερος όγκος των προκρατήσεων, φαίνεται πως η ισοτιμία της στερλίνας με το ευρώ θα παίξει καθοριστικό ρόλο στις τελική επιλογή των διακοπών για τους Άγγλους τουρίστες. Επιπλέον, η ασφάλεια του προορισμού δείχνει να διαδραματίζει εξίσου σημαντικό ρόλο. Σε έρευνα που δημοσιεύτηκε στο περιθώριο της τουριστικής έκθεσης προκύπτει ότι από τους Βρετανούς ταξιδιώτες που ταξίδεψαν φέτος στο εξωτερικό, το 38% δήλωσε ότι η τρομοκρατία ήταν λόγος ανησυχίας, με το 9% να παραδέχεται ότι ανησύχησε εξαιρετικά. Στην ίδια έρευνα φάνηκε ακόμη πως το 28% των τουριστών δήλωσε ότι η μεταναστευτική κρίση επηρέασε την επιλογή προορισμού διακοπών, το 23% ανησύχησε για την πολιτική αστάθεια της χώρας επιλογής. Στα θετικά νέα, όπως επιβεβαιώνουν φορείς του Τουρισμού, είναι πως συνεχίζει να είναι μουδιασμένο το ενδιαφέρον για Τουρκία, Αίγυπτο και Τυνησία... τρεις χώρες με μεγάλη μείωση σε αφίξεις και τουριστικά έσοδα (ειδικά στην Τουρκία φέτος η κάμψη αγγίζει το 40% λόγω ακυρώσεων υπό το φόβο τρομοκρατικών επιθέσεων), γεγονός που ευνοεί την Ελλάδα. Παρόλα αυτά και πάλι ο χρόνος θα δείξει πως θα εξελιχθεί η ζήτηση, αφού οι χώρες αυτές έχουν προετοιμαστεί για ισχυρή επιστροφή τη σεζόν του 2017, με ανταγωνιστικές τιμές και στοχευμένη προβολή των ξενοδοχειακών τους υποδομών. Το ζητούμενο, επαναλαμβάνουν επιχειρηματίες του χώρου, είναι να υπάρξουν συμφωνίες με μεγάλους tour operators χωρίς να επηρεαστούν οι τιμές των πακέτων, όπως έγινε τη φετινή περίοδο σε μια προσπάθεια να τονωθεί ο αριθμός των αφίξεων. Αυτό όμως είχε ως αποτέλεσμα να μειωθούν τα έσοδα (παρά το ότι οι επιπλέον επισκέπτες ξεπέρασαν το ένα εκατ., οι εισπράξεις έμειναν στο επίπεδο του 2015, δηλαδή κοντά στα 14 δισ. ευρώ από 15 δισ. που ήταν ο αρχικός στόχος). 
Οι επαφές με τους tour operators στο πλαίσιο της έκθεσης που ολοκληρώνεται την Τετάρτη θα είναι πάντως σημαντικές, δεδομένου πως η Μεγάλη Βρετανία είναι η δεύτερη πιο σημαντική τουριστική αγορά (μετά τη Γερμανία) για τον ελληνικό Τουρισμό: το 2015 ήταν η χώρα με το μεγαλύτερο μερίδιο αγοράς, ενώ φέτος στο οκτάμηνο η αύξηση των αφίξεων φτάνει το 7,7% σε σχέση με πέρσι, με ήδη 1,93 εκατ. Άγγλους τουρίστες. 